+++
date = '2012-01-07T21:28:00+01:00'
title = 'Tíz parancsolat'
slug = 'tiz-parancsolat'
tags = ['fizika', 'kultúra', 'posterous', 'Szilárd Leó']
keywords = ['']
languages = ['hu']
languageCode = 'hu-HU'
locale = 'hu_HU'
+++

Ezt a posztot korábban már megírtam a [posterous](http://vbalazs.posterous.com/tiz-parancsolat) oldalamon, ahol azóta sem született új bejegyzés. Egyszerűen nem vált be és amúgy sem szenvedek _két blogra való_ közléskényszerben. Viszont mindenképp tanulságos, ezért szerettem volna megosztani az év első bejegyzéseként (az "ismétlést" pedig nézzétek el nekem).


Néha onnan jön az ötlet, ahonnan legkevésbé várnánk. Ha van lehetőségem, akkor ebéd közben a közszolgálati csatornákat nézem a trubadúrdobozban, így történt ez ma is, az M1-en belebotlottam [Szilárd Leó](http://hu.wikipedia.org/wiki/Szil%C3%A1rd_Le%C3%B3) életéről készült [filmbe](http://premier.mtv.hu/Hirek/2011/02/09/09/Szilard_Leo__valamilyen_ertelemben_gyermek_tudtam_maradni.aspx).

Nagyon érdekes, ahogy a világot látta, mindenkinek bátran ajánlom a filmet. Kiragadnék belőle egy részletet: megfogalmazta a _saját_ "Tíz parancsolatát", ami így hangzik:

1. Ismerd föl a dolgok összefüggéseit és az emberek cselekedeteinek törvényeit, hogy mindig tudd: mit is csinálsz.
1. Tetteidet egy méltó cél vezérelje, de ne azt kérdezd szüntelenül, hogy elérhető-e ez a cél. Céljaid modellek és mintaképek legyenek, nem pedig cselekedeteid mentségei.
1. Úgy szólj az emberekhez, ahogy tenmagadhoz szólnál. Ne szavaid várható hatásával törődj, de embertársaidat se zárd ki saját világodból. Mert ha elszigetelődsz, elsiklik szemed elől az élet igazi értelme és elvesztheted a teremtés tökéletességébe vetett hitedet.
1. Ne rombold le, amit magad nem tudnál megalkotni.
1. Ne érintsd meg az ételt, hogyha nem vagy éhes.
1. Ne kívánd, amit úgysem tudsz megkapni.
1. Ne hazudj, ha nem föltétlenül szükséges.
1. Tiszteld a gyermeket. Tisztelettel figyeld szavaikat és végtelen szeretettel szólj hozzájuk.
1. Hat esztendőn át munkálkodjál. A hetedik esztendőben vonulj el magányba vagy idegenek közé, hogy barátaid véleménye ne tartson vissza attól, hogy az légy, amivé váltál.
1. Gyengéd kézzel vezesd magad az életen át és bármikor légy készen eltávozni belőle, amikor a hívó szó elhangzik.

_Forrás: Fizikai Szemle; LI. évfolyam, 10. szám: 2001. október; 309. o. ([innen](http://matfiz.uw.hu/vendegek/tiz_parancsolat.html))_
